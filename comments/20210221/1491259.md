 <h2>“安心出行”绝无私隐风险？ 谁人不断发布“虚假和失实资讯”？</h2> <p class="notice"><b>大陆网友注意：本文中的链接除 <a href="https://github.com/bannedbook/fanqiang" >翻墙</a>软件下载和<a href="https://github.com/killgcd/justmysocks/blob/master/README.md">翻墙推荐</a>链接外全部为禁网链接，未翻墙状态下打不开，请勿点击。此为文字版禁闻，欲看图文视频完整版和更多禁闻，请下载<a href="https://github.com/bannedbook/fanqiang">翻墙软件或APP</a>后翻墙上禁闻网。</p><p>备注：翻墙看新闻非常安全，翻墙以真实身份发表敏感言论有一定风险，但只看不说则没有任何风险，翻的人太多，政府管不过来，也不管。信息自由是天赋人权，请放心大胆的翻墙。</b></p>  <div class="entry">  <p>【文：大地上的资讯保安 】</p> <p>政府资讯科技总监办公室（OGCIO，即资料办）一再强调 #安心出行 无泄漏私隐的问题[0]，甚至搬出 PCPD 话个程式符合《个人资料（私隐）条例》（PDPO）嘅要求[1]，绝不构成私隐风险，叫大家放心，“切勿轻信虚假和失实资讯”。</p> <p>先唔讲点解个 app 明明无私隐问题，香港创科第一人、OGCIO 所属嘅创新及科技局薛局长今年初上电台节目𠮶阵点解仲要话“私隐固然重要”，但为咗抗疫，叫市民“真系要放低一些自己嘅考虑”、“放低一些关注”[2]，只系想问，系咪符合《个人资料（私隐）条例》嘅要求就一定唔会有私隐风险？</p> <p>睇返 PCPD 嘅介绍，PDPO 早喺 1996 年已经生效。2012 年进行过重大修定，“应对私隐保障工作的新挑战和公众关注而加入更多保障”。事隔多年，相信政府内部都已经有足够嘅指引同守则，确保各部门嘅运作同埋用嘅系统符合 PDPO 嘅规定，而且达到资讯保安要求。</p> <p>咁不如就睇睇近年嘅一啲例子：</p> <p>[💥] 2017 年 3 月，REO 喺行政长官选举第二日发现唔见咗两部载有 1200 名选委同全港 378 万名地方选区选民个人资料嘅电脑。[3]</p>  <p>[💥] 2020 年 2 月，OGCIO 两部用作监察家居检疫人士嘅电话失窃，内有 122 位人士嘅个人资料。[4]</p> <p>[💥] 2020 年 4 月，时任创科局局长、见过 Steve Jobs 𠮶位杨局长喺立法会回应议员查问𠮶阵提到，2015 &#8211; 2020 年间 OGCIO 共接获 19 宗可能涉及政府管有资料外泄的资讯保安事故报告，其中 2015、2016、2018 每年各有 1 宗、共 3 宗被列入“网络攻击入侵资讯系统”嘅事故分类；而“滥用资讯系统或操作失误”嘅呢段时间就有 6 宗；其余嘅 10 宗为“流动装置或抽取式媒体遗失或被盗”，每年至少有 1 宗。[5] （当然无资料显示呢啲事故全部都同个人资料有关，但呢啲数字大概都喺“保护资料”方面有参考价值）</p> <p>为免被指虚假失实资讯，重申上述例子都系喺政府官方网站揾得到嘅。</p> <p>而家唔系要翻旧帐追究点解喺《个人资料（私隐）条例》生效多年之后，各部门都仲会多次发生资料外泄事故。只系事实证明就算咁重视市民私隐嘅政府都唔会因为《个人资料（私隐）条例》提供到绝对嘅保障。规定从来只系规定，并无法有效防止事故发生，否则就唔会发生有警员喺镜头面前展示被截查人士嘅身份证嘅情况。</p> <p>上述例子仲显示咗流动装置容易遗失，系资料外泄嘅常见途径，“出行纪录只存放用户手机”就无事？吓？</p> <p>流出嘅资料就如泼出去嘅水，跟本无可能收得返，你睇 #hkleaks 生命力有几顽强就知道啦。</p>  <p>“绝不构成私隐风险”？哈哈，劝大家都系唔好咁脑定，分分钟呢句可能就系最失实嘅<span class='wp_keywordlink_affiliate'><a href="https://www.bannedbook.org/bnews/comments/" title="新闻评论" target="_blank">评论</a></span>。</p> <p>要保护有效资料，除咗政府再三强调嘅用法流程之外，仲好依赖人员同科技。人从来都系成套系统入面最弱嘅一环，而且涉及信任嘅问题，呢点唔多作评论喇。净返科技上嘅设计同措施往往系评估一个系统最实际而客观嘅条件，而做呢方面嘅分析唔系听你讲几句片面之词就得。</p> <p>参考其他有类似嘅 app 嘅国家同地方[6]，好多都有某程度上嘅开放资讯。有唔少系基于 Google 同 Apple 嘅 Exposure Notification（GAEN） ，最起码个 protocol 系公开嘅 [7]，当中仲有唔少国家成个 app 甚至 backend API 都 open source 埋，例如德国嘅 Corona-Warn-App [8]、加拿大嘅 COVID Alert [9]、新西兰嘅 NZ COVID Tracer [10]、英国嘅 NHS COVID-19 App [11] 等等。就算唔系用 GAEN 嘅国家，例如新加坡嘅 TraceTogether 所基于嘅 BlueTrace protocol 有详细嘅 whitepaper [12]，仲有 open source 嘅 implementation 供参考[13]。</p> <p>点解要将设计甚至资料开放？因为大家都明白呢啲程式本质就系做紧追踪，当中无论用咩方法记录行踪，唔多唔少都会影响到用户私隐，万一资料流出对用户嘅影响可以好大。口讲无凭，系统越公开越透明，越容易得到用户信任，其他人亦较容易去验证做法有几安全，自然大家就会用得比较放心。啱呀！又无做坏事怕咩公开呀？</p> <p>但香港政府嘅态度就大相径庭：用生计要挟场地配合、近乎强制咁迫市民使用，不断透过官方庞大话语权录音机式咁重复自己立场，以图盖过其他声音。一味净系识得“继续做好解说工作，呼吁公众认清事实”，市民嘅顾虑都系因为“虚假和失实资讯”。简单嚟讲，就系摆出一副“我啱晒” 嘅态度，所有嘢都系市民错，又或者只系佢哋唔明。同 2019 年推销《逃犯条例》嘅手法同出一辙，或者经过咁多事佢哋其实系从来都无学懂过任何教训。</p> <p>OK 我就当你只系格衰啲啫，或者个 app 真系写得好好呢？哦，又一齐睇下。</p>  <p>[▪]  2020 年 11 月 6 日，有人话个 app 拎太多权限，当时 OGCIO 高调咁逐点反驳，仲话“已使用最少的手机权限，而所需权限的目的是令应用程式顺利地运作”[14]。唔够一个月（12 月 11 日），佢哋趁公布新功能𠮶阵临尾细细声话已经“已减少程式所需权限”[15]。好神奇，明明本来已经系最少，突然仲可以减少，而程式仲依然运作畅顺。</p> <p>[▪]  自程式推出初期开始，OGCIO 不断强调话“资料会加密存放于用户的手机，不会备存在任何政府或其他系统内”。2020 年 11 月 16 日，薛局长喺立法会回应市民提问𠮶阵话“用程式采用AES-256加密标准保护储存在用户手机内的出行记录数据”[16]。3日后（11月19日），有网民拆开程式分析“所谓加密”其实系做紧乜 [17]，发现用紧嘅加密标准只系 AES-128 并非局长所声称嘅 AES-256，加密强度弱咗好多。更重要嘅系加密用嘅密钥就咁放喺电话嘅 local database 入面，等同将锁匙放喺夹万旁边。直到同年 12 月初推出嘅更新先至偷偷地将加密标准由 AES-128 升级返去 AES-256 [18]，但锁匙同夹万依然喺埋一齐。如果市民好似 OGCIO 早前咁不幸遗失电话，用安心出行纪绿嘅行踪资料就有可能流入不法之徒手中。“绝不构成私隐风险”？</p> <p>究竟边个先喺度不断咁发布“虚假和失实资讯”？如果市民见到咁样都“完全唔觉得有啲咩唔妥”，会唔会算系“完全缺乏风险管理意识”？</p> <p>政府资讯科技总监办公室 Office of the Government Chief Information Officer 不如讲两句？</p> <p>&#8212;&#8212;&#8212;&#8212;-</p> <ul class='op-related-articles' title='相关阅读'> <li><a href='https://www.bannedbook.org/bnews/taiwannews/20210220/1490408.html' target='_blank'>这个年龄段的一个重要<b>资讯</b>。</a></li> <li><a href='https://www.bannedbook.org/bnews/baitai/20210218/1489554.html' target='_blank'>奇客<b>资讯</b>｜中国计划扩大人工影响天气</a></li> <li><a href='https://www.bannedbook.org/bnews/taiwannews/20210217/1488813.html' target='_blank'>陈时中松口德BNT疫苗合约遭中共阻 重申陆疫苗<b>资讯</b>不全</a></li> <li><a href='https://www.bannedbook.org/bnews/worldnews/20210212/1486385.html' target='_blank'>南韩民间团体不满农历新年中国独有！ Google更改相关<b>资讯</b></a></li> <li><a href='https://www.bannedbook.org/bnews/bannedvideo/20210210/1485148.html' target='_blank'>蓬佩奥质疑WHO武汉屈共 国务院指中共<b>资讯</b>仍未透明｜@新闻精选【新唐人亚太电视】三节新闻Live直播 ｜20210210</a></li> </ul> <p class="texttj"> <a href="https://github.com/bannedbook/fanqiang/wiki/V2ray%E6%9C%BA%E5%9C%BA" target="_blank">WIN/MAC/安卓/iOS高速翻墙:高清视频秒开,超低延迟</a><br/> <a href="https://github.com/bannedbook/fanqiang/wiki/%E7%A6%81%E9%97%BB%E7%BD%91%E5%AE%89%E5%8D%93%E7%BF%BB%E5%A2%99%E6%96%B0%E9%97%BBAPP" target="_blank">免费PC翻墙、安卓VPN翻墙APP</a></p><p>[0] https://www.info.gov.hk/&#8230;&#8230;/202102/20/P2021022000494.htm<br /> [1] https://www.pcpd.org.hk/&#8230;&#8230;/med&#8230;&#8230;/press_20210219.html<br /> [2] https://www.thestandnews.com/&#8230;&#8230;/%E8%96%9B%E6%B0&#8230;&#8230;/<br /> [3] https://www.pcpd.org.hk/&#8230;&#8230;/med&#8230;&#8230;/press_20170612.html<br /> [4] https://www.info.gov.hk/&#8230;&#8230;/202002/19/P2020021900512.htm<br /> [5] https://www.info.gov.hk/&#8230;&#8230;/202004/22/P2020042200293.htm<br /> [6] https://www.xda-developers.com/google-apple-covid-19&#8230;&#8230;/<br /> [7] https://www.google.com/covid19/exposurenotifications/<br /> [8] https://github.com/corona-warn-app<br /> [9] https://github.com/cds-snc/covid-alert-app<br /> [10] https://github.com/minhealthnz/nzcovidtracer-app<br /> [11] https://github.com/nhsx/covid19-app-system-public<br /> [12] https://bluetrace.io/<br /> [13] https://github.com/opentrace-community/opentrace-android<br /> [14] https://www.info.gov.hk/&#8230;&#8230;/202011/16/P2020111600797.htm<br /> [15] https://www.info.gov.hk/&#8230;&#8230;/202012/11/P2020121100224.htm<br /> [16] https://www.info.gov.hk/&#8230;&#8230;/202011/18/P2020111800383.htm<br /> [17] https://blog.headuck.com/&#8230;&#8230;/%e3%80%8c%e5%ae%89%e5&#8230;&#8230;/<br /> [18] https://blog.headuck.com/&#8230;&#8230;/%e3%80%8c%e5%ae%89%e5&#8230;&#8230;/</p> <a name='sharetosocial'></a>       <div><b>本文的图文或视频完整版</b>：<a href='https://www.bannedbook.org/bnews/comments/20210221/1491259.html'>“安心出行”绝无私隐风险？ 谁人不断发布“虚假和失实资讯”？</a></div>  </div><!--END ENTRY--> <div class="postfooter"> <div>本文标签：</div>  </div><!--END POSTFOOTER--> 